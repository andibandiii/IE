<data>









<article>









<title>'Utak sa Dacer tukoy na' - NBI</title>









<author>Grace Amargo at Joy Cantos</author>









<date>









<month>April</month>









<day>01</day>









<year>2001</year>









</date>









<body>Tukoy na umano ng National Bureau of Investigation ang utak sa pagkidnap at pagpatay sa public relations man na si Salvador "Bubby" Dacer at sa driver nitong si Emmanuel Corbito. Ito ang nabatid kahapon sa ilang impormante sa NBI bagaman hindi sila nagbanggit ng pangalan dahil baka mabulabog ang tinutugis nilang tao. Nauna rito, inatasan ni Pangulong Gloria Macapagal-Arroyo ang NBI noong Huwebes na tugisin na ang utak sa krimen makaraang matagpuan ang mga sunog na labi ng mga biktima at madakip ang dalawa sa mga suspek. Inaasahang, kasunod ng pagsasampa ng kasong double murder at kidnaping laban sa mga nadakip na sina Jimmy Lopez at Alex Diloy, tututukan na ng NBI ang pagtukoy at pagdakip sa utak ng krimen alinsunod sa utos ng Pangulo. Kasabay nito, nabatid kay NBI-National Capital Region Director Samuel Ong na ilang pulitiko na posible umanong sangkot sa krimen ang kasalukuyang sinusubaybayan ng mga ahente ng ahensya. Gayunman, tumanggi si Ong na magbanggit ng pangalan ng sinuman sa mga pulitiko na kanilang sinusubaybayan. Isinagawa ng NBI ang naturang hakbang kasunod ng pagkakadakip kina Lopez at Diloy na nagturo sa lugar na pinagsunugan at pinaglibingan sa bangkay nina Dacer at Corbito sa Cavite. Gayunman, isinailalim na kahapon sa witness protection program ng Department of Justice sina Lopez at Diloy. Isinagawa ng DOJ ang naturang hakbang para mabigyan ng seguridad sina Lopez at Diloy na gagamitin ding testigo laban sa 10 tauhan ng Presidential Anti-Organized Crime Task Force na sangkot din sa krimen. Hiniling din ni NBI Director Reynaldo Wycoco sa DOJ na isama sa hold-order list ang naturang mga tauhan ng PAOCTF para hindi sila makalabas ng bansa. Nagbabala naman si PAOCTF Chief Director Hermogenes Ebdane na iuutos niya ang manhunt operation laban sa mga pulis na sangkot sa naturang krimen kung hindi lalantad ang mga ito. Gayunman, sinabi ni Ebdane na tiniyak sa kanya ni PAOCTF-Visayas Chief Sr. Supt. Teofilo Vina na ito at ang mga tauhan nito ay handang humarap sa mga awtoridad kapag ipinalabas ang arrest warrant laban sa kanila. Sa naunang bahagi ng imbestigasyon ng NBI sa krimen, lumitaw ang pangalan ng isang kilalang pulitiko sa Cavite dahil isa sa mga dati nitong tauhan ay naging tauhan ng PAOCTF at kasama sa mga isinangkot sa pagkawala ni Dacer. (Ulat nina Grace Amargo at Joy Cantos)</body>









<link>http://www.philstar.com/Article.aspx?articleId=126268publicationSubCategoryId=92</link>









</article>









<article>









<title>Enrile, takot sa usapang EDSA 2</title>









<author>Doris Franche</author>









<date>









<month>April</month>









<day>01</day>









<year>2001</year>









</date>









<body>Natatakot umano si Puwersa ng Masa senatorial candidate Juan Ponce Enrile na lumitaw pa ang baho ng kanyang partido kaya ayaw niyang pag-usapan sa kampanya sa halalan ang kasaysayan ng pangalawang people power revolution. Ito ang nagkakaisang tugon ng mga kandidatong senador ng People Power Coalition bilang tugon sa panawagan kamakailan ni Enrile na itigil na ng administrasyon ang pagkaladkad sa pangalan ng EDSA 2. Sinabi ni PPC senatorial candidate Liwayway Vinzons Chato na halatang may kinatatakutan si Enrile kaya allergic itong mapag-usapan ang naturang bagay. (Ulat ni Doris Franche)</body>









<link>http://www.philstar.com/Article.aspx?articleId=126269publicationSubCategoryId=92</link>









</article>









<article>









<title>Nahukay na mga buto hindi kay Dacer?</title>









<author>Delon Porcalla</author>









<date>









<month>April</month>









<day>01</day>









<year>2001</year>









</date>









<body>Sinabi ni Justice Secretary Hernando Perez sa isang panayam na wala nang halaga ang magiging resulta ng pagsusuri ng mga forensic expert ng National Bureau of Investigation sa mga nahukay na ngipin at buto na pinaniniwalaang kina Salvador "Bubby" Dacer at Emmanuel Corbito. Kinatigan ni Perez ang pahayag ni NBI Director Reynaldo Wycoco na hindi na mahalaga sa kasong double murder laban sa mga suspek ang resulta ng pagsusuri sa mga sunog na buto at ngipin dahil kinilala na ito ng dalawa sa mga suspek na sina Alex Diloy at Jimmy Lopez. Ipinahiwatig ni Perez na pansuporta lang ang forensic examination sa positibong pagkilala ng mga testigo. Sinabi pa niya na lubha nang sunog ang mga nahukay na mga buto sa Indang, Cavite kaya maaaring wala nang magamit na specimen ang mga eksperto para maeksamin. "Posibleng, dahil sunog na sunog na ang bangkay (nina Dacer at Corbito), wala nang natirang himaymay na magagamit ng mga forensic examiner para sa DNA ng mga biktima," sabi pa ng kalihim. Bagaman inamin niya na maaaring mabulilyaso ang imbestigasyon ng NBI sakaling matuklasan na hindi kina Dacer at Corbito ang mga buto, idinepensa ni Perez ang pagkakadakip kina Lopez at Diloy na siya namang nagturo sa kinaroroonan ng mga labi ng mga biktima. (Ulat ni Delon Porcalla)</body>









<link>http://www.philstar.com/Article.aspx?articleId=126278publicationSubCategoryId=92</link>









</article>









<article>









<title>Pagtutuwid ng maling pangalan batas na</title>









<author>Malou Rongalerios</author>









<date>









<month>April</month>









<day>03</day>









<year>2001</year>









</date>









<body>Ganap nang batas ang Republic Act 9048 na inakda ni Valenzuela Congressman Magtanggol Gunigundo makaraang lagdaan ito ni Pangulong Gloria Macapagal-Arroyo noong nakaraang linggo. Sa naturang batas, ang sinumang gustong magpabago ng kanilang pangalan ay walang ibang dapat gawin kundi magpetisyon sa civil registrar. Hindi na kailangang maghabol sa korte dahil may kapangyarihan na ang civil registrar na magtuwid ng mali sa naitalang pangalan ng isang Pilipino. (Ulat ni Malou Rongalerios)</body>









<link>http://www.philstar.com/Article.aspx?articleId=126286publicationSubCategoryId=92</link>









</article>









<article>









<title>AFP, pinalalayo sa NPA zone</title>









<author>Joy Cantos</author>









<date>









<month>April</month>









<day>01</day>









<year>2001</year>









</date>









<body>Pinalalayo ni Presidential Adviser on Peace Process Eduardo Ermita ang mga sundalo ng Armed Forces of the Philippines sa mga lugar na pinamumugaran ng mga rebeldeng New PeopleÂ’s Army para matigil ang mga komprontasyong maaaring makaapekto sa usapang pangkapayapaan ng pamahalaan at ng National Democratic Front. Binatikos naman ni Ermita ang pagiging marahas ng NPA na agarang naghihiganti kapag nakakakita ng mga militar na nagpapatrulya sa Southern Tagalog. Hiniling ni Ermita sa punong negosyador ng NDF na si Luis Jalandoni na sundin ng mga rebeldeng komunista ang ipinatupad nitong ceasefire at gagawin rin ng militar ang obligasyon nito para matiyak na maayos na maipapatupad ang suspension of military operations o SOMO. Ipinaimbestiga rin ni Ermita kay Defense Secretary Angelo Reyes ang pahayag ng NPA na paghihigantihan nito ang tropa ng militar na nagsasagawa ng opensiba sa Southern Tagalog sa kabila ng ipinaiiral dito na tigil-putukan. (Ulat ni Joy Cantos)</body>









<link>http://www.philstar.com/Article.aspx?articleId=126293publicationSubCategoryId=92</link>









</article>









<article>









<title>Ayuda sa fire victims ipinag-utos ni GMA sa DSWD</title>









<author>Lilia Tolentino</author>









<date>









<month>April</month>









<day>01</day>









<year>2001</year>









</date>









<body>Inatasan kahapon ni Pangulong Gloria Macapagal-Arroyo ang Department of Social Welfare and Development na pagkalooban ng lahat ng kinakailangang tulong ang mga biktima ng sunog sa Pinyahan, Quezon City noong Huwebes ng gabi. Ginawa ng Pangulo ang utos nang bisitahin niya ang mga pamilyang naapektuhan ng sunog sa East Triangle, NIA Road, sa naturang barangay. Namahagi ang Pangulo ng tulong na mga pagkain, damit at iba pang pangangailangan ng mga biktima na kasalukuyang naninirahan sa tabi ng kalsada kasama ang ilang ari-ariang naisalba nila sa sunog. Hindi kukulangin sa 1,057 pamilya ang naapektuhan ng sunog na lumamon at nagpaabo sa 500 bahay. Sa kanyang pagbisita sa naturang lugar, natuwa ang Pangulo sa isang walong buwang gulang na bata habang hawak ito ng ama na si Chris Hermida, 31. "Ang cute, cute ng batang ito," sambit ng Pangulo. Sinabi ni Hermida na wala pang pangalan ang kanyang anak na nakatakda sanang binyagan kahapon pero hindi nga natuloy dahil sa sunog. (Ulat ni Lilia Tolentino)</body>









<link>http://www.philstar.com/Article.aspx?articleId=126294publicationSubCategoryId=92</link>









</article>









<article>









<title>Assistance center itatayo para sa commuters</title>









<author>Joy Cantos</author>









<date>









<month>April</month>









<day>01</day>









<year>2001</year>









</date>









<body>Itatatag ng magkasanib na puwersa ng Philippine National Police, Department of Interior and Local Government at ng Department of Transportation and Communications ang mga public assistance center na naglalayong pangalagaan ang seguridad ng mga motorista at pasahero sa panahon ng Semana Santa. Itatayo ang mga sentrong ito sa mga lugar na madalas pangyarihan ng sakuna sa mga national highway, mga lugar na pinangyayarihan ng krimen, ma-traffic na lugar, terminal ng bus, airport at pier. (Ulat ni Joy Cantos)</body>









<link>http://www.philstar.com/Article.aspx?articleId=126295publicationSubCategoryId=92</link>









</article>









<article>









<title>Sa Dacer-Corbito kidnap-slay:'Inosente ako!' - Erap</title>









<author>Danilo Garcia</author>









<date>









<month>April</month>









<day>02</day>









<year>2001</year>









</date>









<body>Tahasang pinabulaanan ni dating Pangulong Joseph Estrada ang paratang sa kanya ng kapwa niya dating Pangulong si Fidel V. Ramos na may kinalaman umano siya sa kasong pagpaslang sa public relations man na si Salvador "Bubby" Dacer at sa driver nitong si Emmanuel Corbito. Sa isang panayam sa proclamation rally ng mga kandidato ng Puwersa ng Masa sa San Juan kamakala-wa ng gabi, sinabi ni Estrada na hindi niya alam kung bakit siya idinadawit sa pagkidnap at pagpatay kay Dacer. "Wala naman akong kinalaman sa Dacer case na yan. Bahala sila kung ano ang gusto nilang sabihin," sabi pa ni Estrada. Gayunman, hindi tiniyak ni Estrada kung kailan siya magtutungo sa National Bureau of Investigation para magbigay ng kanyang panig. Sinabi ng pinatalsik na pangulo na magbibigay siya ng buong suporta para sa kaliwanagan ng kaso bagaman ipinagtataka niya kung bakit pa siya kailangang ipatawag ng NBI. Nauna rito, sinabi ni Ramos sa isang panayam sa proclamation rally ng mga kandidato ng People Power Coalition sa Mandaluyong City na kasong abduction at murder ang magiging ika-13 kaso na isasampa laban kay Estrada kasunod ng iniharap na mga kasong plunder laban dito. Samantala, pormal nang iprinoklama ng PnM sa rally nito kamakalawa ng gabi ang anak ni Estrada kay Guia Gomez na si Joseph Victor bilang kandidatong mayor sa San Juan. (Ulat ni Danilo Garcia)</body>









<link>http://www.philstar.com/Article.aspx?articleId=126296publicationSubCategoryId=92</link>









</article>









<article>









<title>Kasalanan daw ni Sin kaya nasipa si Estrada</title>









<author>null</author>









<date>









<month>April</month>









<day>02</day>









<year>2001</year>









</date>









<body>Sinisi ni dating pangulong Joseph Estrada sa pagkakatalsik niya sa puwesto noong Enero 20 kasunod ng apat na araw na pangalawang people power revolution si Manila Archbishop Jaime Cardinal Sin at mga negosyanteng taga-Makati City. Sinabi ni Estrada na nagalit sa kanya si Sin nang hindi niya pinagbigyan ang mga kahilingan nito tulad ng pagkansela sa Vi-siting Forces Agreement ng Pilipinas at Amerika, pagpigil sa population control program at paghinto ng opensibang militar laban sa Moro Islamic Liberation Front sa Mindanao. "Hindi ko pinagbigyan si Cardinal Sin sa kanyang mga pakiusap kaya bumaligtad siya sa akin," sabi ni Estrada sa harap ng kanyang 5,000 tagasuporta sa grand proclamation ng mga kandidato ng Laban ng Demokratikong Pilipino-Puwersa ng Masa sa Pinaglabanan Shrine sa San Juan kamakalawa ng gabi. Ipinaliwanag ni Estrada na tungkulin niyang pangalagaan ang pambansang interes kaya niya sinuportahan ang VFA bagaman sinasabi ni Sin na palulubhain ng kasunduan ang problema ng prostitusyon. Idinepensa rin niya ang population control program niya sa pagsasabing 1.7 milyong sanggol ang isinisilang taon-taon. Binanggit din niya na ipinursige niya ang pakikipaggiyera sa MILF noong nakaraang taon dahil ito lang ang makakasugpo sa insurgency problem sa Mindanao. Samantala, isasagawa ngayon ng mga militanteng grupo at ibang kalahok sa EDSA 2 ang protest caravan para pilitin ang Supreme Court na bawiin ang kautusan nito na nagbabawal sa pagsasampa ng kaukulang kaso at pagpapalabas ng arrest warrant laban kay Estrada. Sinabi ng partylist group na Bayan Muna na magtutungo ang kanilang grupo sa Baguio City na pinagdarausan sa kasalukuyan ng mga sesyon ng Mataas na Hukuman. (Ulat ninaJose Rodel Clapano at Mayen Jaymalin)</body>









<link>http://www.philstar.com/Article.aspx?articleId=126297publicationSubCategoryId=92</link>









</article>









<article>

<title>Nasaan si Tan?</title>

<author>Christina M. Mendez</author>
<date>

<month>April</month>

<day>02</day>

<year>2001</year>

</date>

<body>Nakipag-ugnayan kahapon ang National Bureau of Investigation sa pulisya at militar para matunton ang kinaroroonan ng negosyanteng si Dante Tan ng Best World Resources na napaulat na nagtago makaraang madakip ang dalawa sa mga suspek sa pagdukot at pagpatay sa public relations man na si Salvador Dacer. Tinitingnan ng mga impormante mula sa intelligence community ang dalawang nakarekord na address ni Tan para maberipika ang report na nawawala ang negosyante. Wala na umanong nakatira sa isa sa mga bahay ni Tan nang puntahan ito ng mga ahente ng pulisya. "Posibleng nagdesisyon siya na lumayo sa kontrobersya. Kung dinukot siya, dapat sanang nagsumbong sa mga awtoridad ang kanyang pamilya," wika ng isang mataas na opisyal ng pulisya. Naunang inihayag ng pamilya ni Dacer na, nang mawala ang biktima noong Nobyembre 24, may bitbit itong dalawang attache case na naglalaman ng mga dokumentong may kinalaman sa BW Resources at malaking halaga ng pera. Mahalaga umano ang naturang mga dokumento sa noon ay impeachment trial laban kay dating Pangulong Joseph Estrada. Wala umano ang naturang mga attache case nang matagpuan ang puting Toyota Revo ni Dacer sa Maragondon, Cavite. (Ulat ni Christina M. Mendez)</body>

<link>http://www.philstar.com/Article.aspx?articleId=126298publicationSubCategoryId=92</link>

</article>

<article>

<title>P 1,500 kapalit ng buhay ni Dacer</title>

<author>Jose Aravilla</author>

<date>

<month>April</month>

<day>02</day>

<year>2001</year>

</date>

<body>Masarap na pagkain sa isang magandang restawran at P1,500 ang kapalit umano ng pagpatay sa public relations man na si Salvador "Bubby" Dacer at driver nitong si Emmanuel Corbito. Ito ang nabunyag sa affidavit na isinumite sa National Bureau of Investigation ng isa sa dalawang nadakip na suspek na residente ng Cavite at nagsilbing testigo sa kaso na si Alex Diloy. Sinasabi umano ni Diloy sa kanyang affidavit na P1,000 ang tinanggap niya mula sa isa sa mga kasabwat sa krimen matapos patayin sina Dacer at Corbito noong Nobyembre 24, 2000. Tumanggap din siya ng dagdag na P500 noong nakaraang Pasko pero hindi na niya inusisa ang dahilan dito. Tangi lang ginawa ni Diloy pagkatanggap niya ng pera ang pagtulong sa pagpatay kina Dacer at Corbito. "Maaaring iyon ang ibinayad sa kanya pero hindi karaniwan na mabigyan lang basta ng ganoong pera si Diloy," sabi ng mga imbestigador ng NBI-National Capital Region. Gayunman, hindi mabatid kung regular na tumatanggap ng ibang pera mula sa nagpakana ng krimen sina Diloy, kapwa nito magsasakang si Jimmy Lopez, at iba pang kinasuhan ng double murder kaugnay ng pagdukot at pagpatay sa naturang mga biktima. Naunang napaulat na kinidnap sina Dacer at Corbito sa may hangganan ng Makati City at Manila. Sinabi nina Diloy at Lopez na pinatay muna ang mga biktima bago sinunog ang bangkay ng mga ito at inilibing sa may tabi ng isang sapa sa Indang, Cavite. Sinabi ng mga imbestigador na wala namang binabanggit si Lopez sa kanyang affidavit kung ano ang tinanggap niya kapalit ng pagsasagawa ng krimen. (Ulat ni Jose Aravilla)</body>

<link>http://www.philstar.com/Article.aspx?articleId=126299publicationSubCategoryId=92</link>

</article>

<article>

<title>P5,000 presyo sa bawa't election return?</title>

<author>Jhay Mejias</author>

<date>

<month>April</month>

<day>03</day>

<year>2001</year>

</date>

<body>Nagkakahalaga ng P5,000 bawat isa ang ibinebentang mga election return na ninakaw ng Black Samurai sa Commission on Election noong taong 1998. Ito ang nabatid kahapon kay Comelec Commissioner Luzviminda Tancangco kaugnay ng Black Samurai na isa umanong sindikato na binubuo ng ilang opisyal at empleyado ng Comelec. Sinabi ni Tancangco na nakumpirma niya ang operasyon ng naturang grupo nang isa niyang kaibigang abogado ang nakabili ng isang set ng naturang mga election return. Ito anya ang dahilan kaya, bilang tagapangulo ng printing committee, naghigpit siya sa pagpapaimprenta ng mga election return. (Ulat ni Jhay Mejias)</body>

<link>http://www.philstar.com/Article.aspx?articleId=126300publicationSubCategoryId=92</link>

</article>

</data>